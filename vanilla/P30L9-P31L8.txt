[
 {
    "newpar": true,
    "source":"荷負擔已應如何行‧其中分六。如輪圍山心者‧任起如何一切苦惱‧悉不能動。慬哦住於汝巴時‧公巴德熾因太寒故‧身體衰退‧向依怙童稱議其行住。如彼告云‧「臥具安樂‧雖曾多次住尊勝宮‧然能親近大乘知識‧聽聞正法者‧唯今始獲‧應堅穩住。」如世間僕使心者‧謂雖受行一切穢業‧意無慚疑‧而正行辦。昔後藏中‧一切譯師智者集會之處‧有一泥灘‧敦巴盡脫衣服掃除泥穢‧不知從何取來乾潔白土覆之‧於依怙前作一供壇。依怙笑曰‧「奇哉‧印度亦有類似汝者。」",
    "startvol":"17b",
    "starttime":"10:52",
    "endvol":"17b",
    "endtime":"17:15"
 }, 
 {
    "newpar": false,
    "source":"如除穢人心者‧盡斷一切慢及過慢‧較於尊重應自低劣。如善知識敦巴云‧「我慢高坵‧不出德水。」慬哦亦云‧「應當觀視春初之時‧為山峰頂諸高起處‧青色遍生‧抑於溝坑諸低下處‧而先發起。」如乘心者‧謂於尊重事‧雖諸重擔極難行者‧亦勇受持。如犬心者‧謂尊重毀罵‧於師無忿。如朵壟巴對於善知識畫師‧每來謁見便降呵責‧畫師弟子摩瓦云‧「此阿闍黎於我師徒‧特為瞋恚。」畫師告云‧「汝尚聽為是呵責耶‧我每受師如此賜教一次‧如得黑茹迦一次加持。」八千頌云‧「若說法師於求法者現似毀咨而不思念‧然汝於師不應退捨‧復應增上希求正法‧敬重不厭‧隨逐師行。」如船心者‧謂於尊重事任載幾許‧若往若來‧悉無厭患。",
    "startvol":"17b",
    "starttime":"17:15",
    "endvol":"18a",
    "endtime":"08:53"
 }
]
